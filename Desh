‘সবচেয়ে শক্তিশালী এ দেশের আপামর জনগণের ব্যাংক ছিল ইসলামী ব্যাংক। ডাকাত এস আলমকে লেলিয়ে দিয়ে ভাগ-বাঁটোয়ারা করে সেই ব্যাংকটাকে শেষ করে দিয়েছে। আমরা শুনেছি, এই ব্যাংকের টাকা চুরি করেছে শেখ হাসিনার বোন শেখ রেহানা, একই পরিবার। এখন এই চুরির দায়ে তাঁরা লন্ডনেও ধরা খেয়েছে। শেখ হাসিনার বোনের মেয়ে সেখানে সংসদ সদস্য এবং ভাগ্যক্রমে তিনি হয়েছেন মন্ত্রীও। এখন সেখানকার দুর্নীতি দমন কমিশন তাঁকে জিজ্ঞাসাবাদ করছে। এটা বাংলাদেশ এবং জাতির জন্য লজ্জার। আমাদের লজ্জা হলে কী হবে? ওদের কোনো লজ্জা নেই।’ 
 
আজ শনিবার সকালে কুষ্টিয়া সরকারি কলেজ মাঠে জামায়াতের জেলা শাখা আয়োজিত কর্মী সম্মেলনে প্রধান অতিথির বক্তব্যে জামায়াতে ইসলামীর আমির শফিকুর রহমান এসব কথা বলেন।

দীর্ঘ ১৮ বছর পর প্রকাশ্যে কর্মিসভাকে কেন্দ্র করে কুয়াশা ও কনকনে শীত মাড়িয়ে আজ সকাল থেকেই বিভিন্ন উপজেলা থেকে হাজার হাজার জামায়াতের কর্মী মিছিল নিয়ে সরকারি কলেজ মাঠে হাজির হন। সকাল ৯টায় পুরো মাঠ কানায় ভরে যায়। আশপাশের সড়কেও জামায়াতের নেতা-কর্মীদের দেখা যায়।
